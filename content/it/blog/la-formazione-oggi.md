---
title: "Dalla scarsità all’overload: la formazione, oggi"
summary: "Un interessante post di Gianluca Diegoli nel quale descrive la situazione attuale della formazione."
date: 2021-09-25
author: kingsor
---

Dalla newsletter di Digital Update, un'interessante articolo di Gianluca Diegoli: [Dalla scarsità all’overload: la formazione, oggi](https://www.digitalupdate.it/blog/overload-formazione-oggi/).

> La formazione tradizionale (anche quella del digitale) si sviluppa da sempre nella cosiddetta **scarsità**, che nella teoria economica significa, più o meno, che **più un bene è raro sul mercato più ha valore**.
> Ecco perché avere a disposizione un particolare corso o un insegnante di qualsiasi materia, nell’era pre-digitale, non era scontato, e **aveva costi molto alti**. Alle persone, soprattutto fuori dai centri urbani, era precluso l’insegnamento della maggior parte delle discipline che non fossero quelle strettamente di interesse della maggioranza.

> Non era facile, dunque, per materie non così popolari essere oggetto di formazione, trovare una propria **nicchia sostenibile**. Il che, ovviamente, rendeva ancora più difficile, per queste materie, diventare popolari.

> L’accesso a Internet ha **liberato** i discenti prima dall’obbligo di **viaggiare**, e poi dall’obbligo della **sincronicità** tra docente e aula. Potevamo finalmente raggiungere qualsiasi corso, e vederlo quando volevamo noi (spoiler: in genere dopo, cioè mai).

> Come **conseguenza**, nel processo di digitalizzazione dei corsi la formazione è stata spacchettizzata, **diffusa**, **stratificata**.
> Anche le **barriere alla creazione dei propri corsi si sono azzerate,** e come effetto immediato il mercato si è riempito di creatori “low cost”.

> Ma, di fatto, è **YouTube** che ha abbattuto l’ultima **barriera tra formazione formale e informale**, inondando il pubblico con una quantità infinita (per davvero) di contenuti fruibili gratis. E quindi cosa succede quando c’è tanta offerta gratuita?

> La formazione è diventata un business basato sulla guerra del prezzo. Quando il **costo marginale di distribuzione è zero**, come in questo caso, basta fissare **il prezzo poco al di sopra dello zero** per ottenerne un **guadagno**.
Ma attenzione: siccome chiunque sul mercato può farlo, il **prezzo scenderà**.

> Eppure, il problema della formazione sembra rimanere, anche se la prospettiva adesso è ribaltata.

> **L’ostacolo più forte**, in questo ecosistema contrassegnato ormai dall’overload (in)formativo, non è più “*come fare*” ma “*da dove partire*”.
> Un **secondo ostacolo** è la resistenza alla **solitudine da corso online**: la maggior parte dei corsi online – scelti spesso inconsciamente con la discutibile formula del minimo costo per ora di formazione – sono molto lunghi.
> Spesso non concludiamo la maggior parte delle lezioni.

> Anche [uno studio del MIT](https://www.insidehighered.com/digital-learning/article/2019/01/16/study-offers-data-show-moocs-didnt-achieve-their-goals) ha rilevato come una democratizzazione reale dell’educazione debba essere **molto di più** che rendere i contenuti educativi fruibili gratis online.

> Insomma, essere accessibile direttamente, gratuita o quasi, flessibile negli orari di fruizione non sembra essere l’ingrediente sufficiente per la formazione. Il perché è evidente se si pensa all’**obiettivo ultimo** della formazione: portare le persone a **migliorare** il **proprio lavoro**, la propria capacità di stare sul mercato e di riflesso quella della propria azienda.

> A questo punto interviene anche un altro paradosso: quando spendiamo molto poco (o niente) per un corso online, siamo molto meno propensi a impegnarci per tirarne fuori valore.

> Il problema della formazione online oggi, quindi, **non sta nella facilità o nell’accesso**, sta nella **motivazione**: alla “versione digitale” della lezione in classe, uguale e anche più facile di quella in presenza, manca una componente sfuggente e poco studiata.

> Iniziare **un percorso, svolgerlo assieme**, confrontarsi, perfino sfidarsi nell’apprendimento: ecco la formula per mettere assieme la facilità di accesso a contenuti digitali e docenti, aziende e professionisti con la motivazione necessaria nel finire con successo un percorso di apprendimento.

> **“Come for the tool, stay for the network”**

> È un vecchio adagio che si applica ai social network. Probabilmente vale anche per la formazione. Sicuramente è il valore intorno a cui abbiamo **costruito la nostra idea di scuola**.

Sebbene l'articolo conduca a spiegare le motivazioni per la creazione della [scuola Digital Update](https://www.digitalupdate.it/scuola/), fornisce anche interessanti spunti per trovare una mia nicchia nei seguenti punti:

* fornire percorsi di studio utilizzando corsi disponibili (video su youtube in primis) in forma di "percorso formativo" (learning path) sullo stile dei percorsi formativi creati da Microsoft
* creare a mia volta corsi in italiano prendendo spunto da corsi esistenti in inglese o da percorsi che ho identificato tra i corsi presenti

La realizzazione di tali percorsi o di corsi in italiano basati su tali percorsi richiede sicuramente tempo, ma potrebbe essere un utile sistema di content marketing utile a me come professionista per farmi conoscere.
